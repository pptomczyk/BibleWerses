1. І сталося по тому, і побив Давид филистимлян та поконав їх; і взяв він Ґат та належні йому міста з руки филистимлян. 
2. І побив він Моава, і стали моавітяни Давидовими рабами, що приносили дари. 
3. І побив Давид Гадад'езера, царя цовського, в Хаматі, коли той ішов, щоб поставити владу свою на річці Ефраті. 
4. І здобув Давид від нього тисячі колесниць і сім тисяч верхівців та двадцять тисяч пішого люду. І попідрізував Давид жили коням усіх колесниць, і позоставив із них тільки сотню для колесниць. 
5. І прийшов Арам із Дамаску на поміч Гадад'езерові, цареві цовському, та Давид вибив серед сиріян двадцять і дві тисячі чоловіка. 
6. І поставив Давид у Сирії Дамаській залогу, і сиріяни стали для Давида рабами, що приносили дари. А Господь допомагав Давидові скрізь, де він ходив. 
7. І позабирав Давид золоті щити, що були на Гадад'езерових рабах, і позносив їх до Єрусалиму. 
8. А з Тівхату та з Куну, Гадад'езерових міст, позабирав Давид дуже багато міді, з неї поробив Соломон мідяне море й стовпи, та мідяні речі. 
9. І прочув Тоу, цар хамотський, що Давид побив усе військо Гадад'езера, царя цовського. 
10. І послав він сина свого Гадорама до царя Давида, щоб привітати його, та щоб поблагословити його за те, що воював із Гадад'езером та й побив його, бо Гадад'езер провадив війну з Тоу, а з ним послав всякі речі золоті, і срібні, і мідяні. 
11. І Давид присвятив їх Господеві разом із тим сріблом та золотом, що повиносив від усіх народів з Едому, і з Моаву, і від Аммонових синів та від Амалика. 
12. А Авшай, син Церуїн, побив Едома в Соляній долині, вісімнадцять тисяч. 
13. І поставив він в Едомі залогу, і став увесь Едом Давидовими рабами. А Господь допомагав Давидові скрізь, де він ходив. 
14. І царював Давид над усім Ізраїлем, і чинив суд та справедливість усьому своєму народові. 
15. А Йоав, син Церуїн, був над військом, а Йосафат, син Ахілудів, канцлер. 
16. А Садок, син Ахітувів, та Авімелех, син Ев'ятарів, були священики, а Шавша писар. 
17. А Беная, син Єгоядин, був над керетянином та над пелетянином, а Давидові сини перші при царевій руці. 
