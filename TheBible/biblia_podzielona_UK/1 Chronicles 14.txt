1. А Хірам, цар тирський, послав до Давида послів, і кедрового дерева, каменярів та теслярів, щоб збудувати йому дім. 
2. І пізнав Давид, що Господь міцно поставив його царем над Ізраїлем, бо царство його було піднесене високо ради народу його, Ізраїля. 
3. І взяв Давид іще жінок в Єрусалимі, і Давид породив іще синів та дочок. 
4. А оце імена народжених йому в Єрусалимі: Шаммуа і Шовав, Натан і Соломон, 
5. і Ївхар, і Елішуя, і Елпелет, 
6. і Ноґах, і Нефеґ, і Яфія, 
7. і Елішама, і Ел'яда, і Еліфелет. 
8. І почули филистимляни, що Давид був помазаний на царя над усім Ізраїлем, і піднялися всі филистимляни, щоб шукати Давида. А Давид почув про це, і вийшов проти них. 
9. А филистимляни прийшли й стали таборами в долині Рефаїм. 
10. І питався Давид у Бога, говорячи: Чи виходити на филистимлян, і чи даси Ти їх в руку мою? І відказав йому Господь: Вийди, і Я дам їх у руку твою. 
11. І зійшли вони до Баал-Пераціму, і Давид побив їх там. І сказав Давид: Розбив Бог ворогів моїх рукою моєю, як прорив води! Тому назвали ім'я того місця: Баал-Перацім! 
12. А вони позоставили там богів своїх, і Давид наказав, і вони були спалені в огні. 
13. А филистимляни ще отаборилися в долині. 
14. А Давид іще питався Бога, і Бог йому сказав: Не підеш за ними, а поверни від них, і прибудеш до них з-навпроти бальзамового ліска. 
15. І станеться, як ти почуєш шелест ніби кроків на верховіттях бальзамових дерев, тоді вийдеш на бій, бо то вийшов Бог перед тебе, щоб побити филистимський табір. 
16. І зробив Давид так, як наказав йому Бог, і вони побили филистимський табір від Ґів'ону аж до Ґезеру. 
17. І неслося Давидове ім'я по всіх краях, а Господь дав, що всі народи боялись його. 
