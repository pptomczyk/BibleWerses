1. І зібрався ввесь Ізраїль до Давида в Хеврон, говорячи: Оце ми кість твоя та тіло твоє! 
2. І давніш, коли Саул був царем, ти водив та приводив Ізраїля на війну. І сказав Господь, Бог твій, тобі: Ти будеш пасти народа Мого, Ізраїля, і ти будеш князем над народом Моїм, Ізраїлем. 
3. І прийшли всі Ізраїлеві старші в Хеврон, а Давид склав із ними умову в Хевроні перед Господнім лицем. І помазали вони Давида царем над Ізраїлем, за Господнім словом через Самуїла. 
4. І пішов Давид та ввесь Ізраїль до Єрусалиму, він Євус, і там були євусеяни, мешканці того краю. 
5. І сказали мешканці Євусу до Давида: Ти не ввійдеш сюди! Та здобув Давид твердиню Сіон, він Місто Давида. 
6. І сказав Давид: Кожен, хто найперше поб'є євусеянина, той стане за голову та за зверхника. І ввійшов найперше Йоав, син Церуїн, і став за голову. 
7. І осівся Давид у твердині, тому назвав ім'я їй: Давидове Місто. 
8. І він збудував місто навколо, від Мілло й аж навколо, а Йоав відновив решту міста. 
9. І Давид ставав усе більшим, а Господь Саваот був із ним. 
10. А оце голови Давидових лицарів, що хоробро трудилися з ним у його царстві, з усім Ізраїлем, щоб настановити його царем, за Господнім словом, над Ізраїлем. 
11. А оце число Давидових лицарів: Яшов'ам, син Гахмоні, голова тридцяти, він махнув своїм списом і побив за один раз три сотні! 
12. А за ним Елеазар, син Додо, ахох'янин, він один із трьох лицарів. 
13. Він був із Давидом у Пас-Дамімі, а филистимляни зібралися там на бій. І була там ділянка поля, повна ячменю, а народ утікав перед филистимлянами. 
14. Та вони стали посеред ділянки, і врятували її та й побили филистимлян. І Господь подав велику перемогу! 
15. І зійшли троє з тих тридцяти на переді на скелю до Давида, до печери Адуллам. А филистимський табір таборував у долині Рефаїм. 
16. Давид же був тоді в твердині, а филистимська залога була тоді в Віфлеємі. 
17. І спрагнув Давид та й сказав: Хто напоїть мене водою з віфлеємської криниці, що в брамі? 
18. І продерлися ці троє до филистимського табору, і зачерпнули води з віфлеємської криниці, що в брамі. І вони винесли й принесли до Давида, та Давид не схотів її пити, і вилив її для Господа, 
19. та й сказав: Борони мене, Боже мій, чинити таке! Чи я буду пити кров цих мужів, що ходили, наражаючи життя своє? Бо життям своїм вони принесли її! І не хотів він пити її. Оце зробили троє цих лицарів. 
20. А Авшай, Йоавів брат, він голова тих трьох. І він махнув своїм списом і побив три сотні! І він мав найславніше ім'я серед трьох. 
21. З тих трьох серед двох він був найшановніший, і став їм за провідника. А до тих трьох не досяг. 
22. Беная, син Єгоядин, син хороброго мужа, великий у ділах, з Кавцеїлу, він побив двох синів Аріїла моавського. І він зійшов і забив лева в середині ями сніжного дня. 
23. І він побив одного єгиптянина, мужа поставного, на п'ять ліктів, а в руці єгиптянина був спис, як ткацький вал. І зійшов він до нього з києм, і вирвав списа з руки того єгиптянина, та й його забив його списом. 
24. Оце зробив Беная, син Єгоядин, і його ім'я було серед тих трьох хоробрих. 
25. З тих тридцяти він був найповажніший, а до тих трьох не досяг. І Давид призначив його до своєї прибічної сторожі. 
26. А хоробрі мужі були ці: Асаїл, Йоавів брат, Елханан, син Додо, із Віфлеєму, 
27. гарор'янин Шаммот, пелонянин Хелес, 
28. Іра, син Іккешів, текоянин, антотянин Авіезер, 
29. хушатянин Сіббехай, ахох'янин Ілай, 
30. нетофатянин Магарай, Хелед, син Баанин, нетофатянин, 
31. Ітай, син Ріваїв, з Ґів'ї Веніяминової, пір'атонянин Беная, 
32. Хурай з Нахале-Ґаашу, арв'янин Авіїл, 
33. бахарум'янин Азмавет, шаалвонянин Ел'яхба, 
34. сини ґізонянина Гашема, Йонатан, син Шаґе, гарар'янин, 
35. Ахійям, син Сахарів, гарар'янин, Еліфал, син Урів, 
36. мехар'янин Хефер, пелонянин Ахійя, 
37. кармелянин Хіцро, Наарай, син Езлаїв, 
38. Йоїл, брат Натанів, Мівхар, син Ґаґрі, 
39. аммонітянин Целек, беротянин Нахрай, зброєноша Йоава, Церуїного сина, 
40. їтрянин Іра, їтрянин Ґарев, 
41. хіттеянин Урійя, Завад, син Ахлая, 
42. Адіна, син Шізин, Рувимівець, голова Рувимівців і над тридцятьма, 
43. Ханан, син Маахин, і мітнянин Йосафат, 
44. аштерянин Уззійя, Шама, і Еуїл, сини ароерянина Хотама, 
45. Єдіаїл, син Шімрі, і Йоха, його брат, тіцянин, 
46. махав'янин Еліїл, і Єрівай, і Йошав'я, сини Ел'наамові, і моавітянин Їтма, 
47. Етіїл, і Овед, і Яасіїл із Цови. 
